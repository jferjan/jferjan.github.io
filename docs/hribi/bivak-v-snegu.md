---
tags:
  - Hribi
description: Trodnevni snežni bivak na Komni
---

# Trodnevni snežni bivak na Komni

Že dlje časa sem si želel enkrat prespati v snegu. Za idejo sem uspel navdušiti še dva prijatelja in avatura je bila pred nami. V petek po šoli smo šli na bus. Končna postaja Bohinj - Ukanc. Od tam peške do Koče pri Savici, na Komno in do koče pod Bogatinom. Malo se razgledamo in določimo točko za snežni bivak. Sledi nekaj ur kopanja snega v več izmenah, vmes uspemo celo skuhati večerjo.

  > Zunaj je -20 stopinj! <br /> 
  > Ogreješ se lahko le tako, da koplješ luknjo v sneg.

![Snežni bivak](https://lh3.googleusercontent.com/pw/AP1GczNR_GFrTry4rNZUOpVv4eeZHx_K6Kk9Ct7ypv1Ejgb6onabjLgOtDpFsgpX50F1Z1VHRWZ-XQv2Ky8EF4OrvSac2J9dQ8mw-A6hX7KhTGPT_usH32A6mAsIhw-pN-Rj-ZwaC0PYGh1RxN-0XcEubEZX3g=w1369-h913-s-no-gm?authuser=0 "Snežni bivak"){referrerpolicy="no-referrer"}

Izdelavo bivaka zaključimo okoli 5h zjutraj. Bivak izgleda odlično, prostora ravno prav za tri osebe in rukzake. Vhod zagrnemo s šotorko in se odpravimo na zaslužen spanec. 

![Snežni bivak](https://lh3.googleusercontent.com/pw/AP1GczPvbJXhuXinltl0JcHmvc1QVhSYZ_hlvxbJRFF82Ou5R4p0ZqCzY3Gdxcl6Ar3bZK3k2HXCB60DLE68sEFP7IQrS9rpDcA0_qKflmyBA4P92ylyX5UGrvVYtbMNUJ7z5vfmb0CC8hLPqkbP7zgrHRUiBA=w609-h913-s-no-gm?authuser=0 "Snežni bivak"){referrerpolicy="no-referrer"}

Zbudimo se v sončen dan okoli 12h. Noč je bila očitno res mrzla. 

  > Jajca, ki smo jih vzeli s seboj za zajtrk, so zmrznila in jih lupimo kot pomaranče. 

![Zmrznjena jajca](https://lh3.googleusercontent.com/pw/AP1GczPh-6cC2-iMHhNDZOw5C85rhGQuMpS7jRDbcjBDZVxPyvKHlltQ1BfnOcBvVzNsGtfj2MYi_t7e0NiABT5fyJ4Z2svh5TljYyyCnC0uLwCtOxqFdTSfUzzUwLcwyarXeuT7auLiYZmqfa9LDb4uOrIAew=w609-h913-s-no-gm?authuser=0 "Zmrznjena jajca"){referrerpolicy="no-referrer"}

Meso, ki smo ga vzeli za kosilo bo očitno potrebno nažagati. Markovi gojzarji so zmznili do te mere, da jih ne more obuti[^1]. Bos teče po snegu 20 metrov stran do sonca, se usede na armafleks in jih razmigava toliko časa, da jih uspe obuti. 

[^1]: Šola št. 1: Stvari za katere ne želiš, da zmrznejo prestavi v spalno vrečo.

Z Matevžem medtem poizkušava skuhati zajtrk/kosilo. Izkaže se, da običajen taborniški gorilnik v teh pogojih skoraj ne deluje[^2]. Zaradi mraza je pritisk premajhen in plamen je tako majhen, da je praktično neuporaben. Za preko jajc in nažaganega mesa potrebujemo dve uri. S takšnim tempom se ne bo dalo taliti snega za vodo. Sonce je na našo srečo tako močno, da rahlo tali sneg na strehi bližnje koče. Poiščemo par točk kjer kaplja iz strehe in čutare z veliko mero potrpežljivosti končno le napolnimo. Logistika je počasna in čas hitro beži. Ko zaključimo z zajtrkom in polnjenjem čutar je ura 16 in zunaj je že mrak[^3]. 

[^2]: Šola št. 2: Običajen gorilnik zaradi mraza in vetra za v hribe ni primeren. Na podlagi pridobljenih izkušenj si kasneje omislim gorilnik s predgretjem in ločeno plisnko kartušo ter zaščito za veter. Tak gorilnik je primeren za mraz.

[^3]: Šola št. 3: Pozimi so dnevi kratki, izlete planiraj ob zgodnjih urah.

Odločimo se, da bo današnji pohod nočni in malce krajši. Skočimo na par kucljev desno od poti, ki se vzpenja proti Bogatinskemu sedlu. Prvotni plan je bil sicer vzpon na Mali Bogatin, a to bo počakalo za jutri. S seboj imamo cepine in plastične vrečke za sankanje. 

  > Zunaj je polna luna, ki zasneženo pokrajino osvetli do te mere, da nam pričara dan. 

![Polna luna](https://lh3.googleusercontent.com/pw/AP1GczOU_0jgS9bRTlLEO3CbNiajSLz4Ij-RgYi4nF7vnS4InApGRGWRqcrqxY3i8m--yNco36zc1rPoufG6_WHaDIhvyZPeHvlQx0Cx2sA0gMdoSTXXrxcM7Db_N-QVYxfZ9bh9MxY3trmTZj2RV7RXq5jbwA=w609-h913-s-no-gm?authuser=0 "Polna luna"){referrerpolicy="no-referrer"}
  
Prizori hribov, ki se kopajo v mesečini so nepozabni, spuščanje po snežnih strminah pa prav tako. Ne zadržimo se predolgo, v našem bivaku smo že pred polnočjo. Tokrat bo tudi Marko pospravil gojzarje v spalko. 

Naslednje jutro preskočimo telovadbo z gorilnikom. Vode imamo še dovolj, da lahko štartamo današnji pohod. Cilj - Mali Bogatin, prvi oz. zadnji vrh v verigi Spodnjih Bohinjskih gora. Do Bogatinskega sedla prispemo relativno hitro, ker je pot vhojena. Od sedla od vrha Malega Bogatina pa bo izziv mace večji. 

  > Kombinacija močnega sonca in mrzlih noči je poskrbela, da je pobočje Malega Bogatina delno poledenelo. Na srečo imamo s seboj dereze s katerimi si utremo stopinje do vrha. 

![Vzpon na Mali bogatin](https://lh3.googleusercontent.com/pw/AP1GczO0CT5xM2I8vndEzx3PisOvgBLrea9JMdoceNK8o3ogy_YCgm3IjDJq6WtUHqxfmgiG6NAKOId6NT7vsxyrFQ_ESRu_Y5Oo6xuY0-N8rrzw4Tz9QM1VmiIsZCjWaOG-11x9B11jlfmma5Pug5BxF5RrhA=w1216-h913-s-no-gm?authuser=0 "Vzpon na Mali bogatin"){referrerpolicy="no-referrer"}

Trud je takoj poplačan. 

  > Pogled z vrha je čista desetka, seže preko doma na Komni in čisto do Bohinjskega jezera.

![Pogled iz Malega Bogatina](https://lh3.googleusercontent.com/pw/AP1GczOkeSqAe2914QjUhUTC8F5CPKER4fYbqvspGMF_8i_wHRRJIjOB-LmT771AV8-_OhMtXmHRJFKjW_rOCf43MGqNbpnkrQOvMKJPgsaCxdGntZabSoS8xIa40Vi6rmn07bVO58CiLGFJntxWaJqGUI9uCw=w1369-h913-s-no-gm?authuser=0 "Pogled iz Malega Bogatina"){referrerpolicy="no-referrer"}

Žal se na vrhu ne moremo zadržati dlje. Pogled na uro nam narekuje, da bo potrebno zelo pohiteti. Časa do zadnjega avtobusa iz Ukanca do Ljubljane ni več veliko. Do sedla sestopimo previdno nato pa močno pospešimo. Pri domu na Komni še enkrat na hitro preverimo vmesni čas. Težka bo, se je že čisto stemnilo. Pot je malce zlizana, dereze pa že provizorično pripete na robu nahrbtnika. 

  > Časa za natikanje derez ni. 
  
Proti dolini tečemo in štejemo komu je večkrat spodrsnilo[^4]. Moj trenutni rezultat je 5, vodi Matevž z 11. Eden izmed mojih padcev se je končal tako, da sem dobil zob od dereze skozi anorak direktno v komolec. Boleče vendar brez resnih posledic. Od Koče pri Savici do Ukanca še vedno tečemo. Bus ujamemo za las in se prijetno zmahani odpeljemo proti domu. Še preden štartamo nas šofer prijazno opozori, da na avtobusu ni dovljeno sezuvati gojzerjev. Ha, verjetno bi bilo res tvegano. Po drugi strani pa preostanek oblačil po treh dneh verjetno ne diši kaj dosti bolje.

[^4]: Šola št. 4: Tudi če se mudi se splača ustaviti in natakniti dereze.
