---
tags:
  - Hribi
description: Bližnjica na Škrlatico, slaba ideja
---

# Po bližnjici na rob smrti

![Po bližnjici na rob smrti](https://lh3.googleusercontent.com/pw/AP1GczPZTCTCmbFfdrx1x7G-c_dLtiTYkI76wclHDrf65Lac-OEDG5pvQ_Lp_2VoytmPvQP7PTsFzcw3TdVv4DfmCURyEMIWOttCUXBxjhcCtIHu-nzwRsJPKf6qhW9NuQ2pdupp-UMEu1tWPcb6pzU5lNcJTA=w937-h171-s-no-gm?authuser=0 "Po bližnjici na rob smrti"){referrerpolicy="no-referrer"}

Kaj naj rečem, konec dober vse dobro. **Nedelja, 10. oktober 1999**. Mladi in premalo izkušeni smo se podali **po bližnjici na Škrlatico**. Kar direktno iz parkirišča čez gozd proti steni. Smo gledali planinsko karto in napačno sklepali, da bomo kmalu prispeli na označeno planinsko pot ...pa nismo. 

Prispeli smo direktno pod steno in še vedno verjeli, da je nad nami označena pot. Z Brinom sva gledala kje bi se dalo zadevo preplezati in že pričela, ko naju je poklical Matevž. Ugotovil je, da se da v bližini precej enostavno povzpeti tako, da se povlečemo čez ruševje. In smo se. Ruševja kar ni in ni zmanjkalo, mestoma je bilo malce redkeje in tam smo si celo pomagali s kratkim 4 metrskim prusikom, da je bil občutek varnosti za odtenek boljši. Par ur kasneje se je stena končala in vstopili smo na krajše melišče, delno pokrito s snegom in obdano z dvema špičastima vrhovoma. Poti še vedno nikjer. Povzpnemo se še preko melišča, na vrhu pa šok! Zazremo se v prepad na drugi strani. 

Pričaka nas par metrsko sedlo, ki ga lahko dobesedno zajahamo. Polička je ravno prav dolga za tri osebe. Levo in desno sta špičasta dvajset metrska vrhova, naprej prepad, nazaj pa navpična smer, ki smo jo s težavo prelezli čez dan. Precej neugodno. Pretehtamo naše možnosti, na tej točki je precej jasno, da **smo se zaplezali**. Naprej ni šlo, za sestop po isti smeri pa smo se nekako strinjali, da obstaja resna možnost, da komu ne bi uspelo. Nočitev med zasneženimi skalami brez spalnih vreč prav tako verjetno nebi rešila ničesar. Zadnja možnost je bil klic na pomoč. 

Brin je imel na srečo s seboj mobilni telefon (Ericsson GA628 - Mobi Reglja). Signal je bil sicer od drugega operaterja a je bil klic na 112 kljub temu možen. S klicem smo se precej obotavljali, po eni strani je predstavljal klic na pomoč nekakšen poraz, po drugi strani pa nas je skrbelo, da nam bodo reševanje zaračunali. Dan se je počasi bližal koncu in smo se le odločili za **klic na 112**. Po kratkem opisu situacije so nas hitro prevezali na gorsko reševalno službo. Prejeli smo navodila, da naj počakamo kjer smo in da pridejo po nas. 

Smo vsi nekako pričakovali, da bodo prišli po steni in s seboj prinesli vrvi za sestop. Na naše presenečenje smo kakšno uro in pol kasneje v bližini zaslišali **zvok helikopterja**. Ta gre verjetno po nas. Že 15 minut ga slišimo, včasih bližje in zopet bolj oddaljeno. Nato zazvoni telefon, **reševalci nas ne najdejo**. Povežejo nas neposredno s pilotom, da mu lahko pomagamo z lociranjem. mi ga namreč dobro slišimo kje je in ga lahko usmerjamo. Na ta način nas uspejo dokaj hitro locirati in ugotovijo, da pristati tam ne more. Še zadnjič preverijo da ni nihče poškodovan in da lahko zdravnico ter nosila pustijo v dolini. 

Na eni izmed špic **nad nami izkrcajo dva reševalca** in odletijo v dolino. En reševalec se precej hitro po vrvi spusti do nas. Nas prijazno pozdravi in povpraša, če bomo zmogli **vzpon špico nad nami**. Vzpon tehnično ni prezahteven. Splezamo ga en po en, varovani z vrha in privezani na vrv okoli pasu. Reševalca pokličeta helikopter in nam podata navodila za vstop. Špica na kateri se nahajamo je premajhna, da bi lahko helikopter pristal. Lebdel bo ob špici, mi pa **bomo v helikopter en po en skočili**. Skočiti je potrebno tako, da pristanemo čimbolj na sredini helikopterja. Na ta način ne bo zanihal. Po vsemu kar smo dali čez je bila naloga precej lahka. Helikopter je lebdel tik nad tlemi. Vanj smo zmetali nahrbtnike, nato pa smo se en po en odrinili in se s telesom vrgli na tla v sredino. Uspešno. Čez par minut smo bili že v dolini. Helikopter ja pristal je v neposredni bližini našega parkirišča, kjer je bila ves čas v pripravljenosti tudi zdravnica. Reševalni ekipi smo se zahvalili in helikopter je odletel. 

Zunaj je skoraj tema, časa je še ravno dovolj za pico in pivo na poti domov. Dogovorimo se, da o dogodivščini **doma raje ne bomo poročali**. Predvsem zato, da staršev v prihodnje ne bi preveč skrbelo in da bi nas pustili, da se še kdaj podamo v hribe. 

Čez dva dni pa nov šok. Članek o našem podvigu se znajde na naslovnici takrat najbolj branega slovenskega časopisa, Slovenske Novice. Naslov članka je kakopak senzacionalen -  **"Po bližnjici na rob smrti"**. Na srečo so v prispevku uporabili le inicialke.

- Slovenske Novice, naslovnica 12. 10. 1999: [Po bližnjici na rob smrti](https://drive.google.com/file/d/1HX4TByTwZoctwWWQBHtzIICde7nObext/view?usp=sharing)
- Slovenske Novice, članek 12. 10. 1999: [Bližnjica na rob smrti](https://drive.google.com/file/d/1HWaZKNkv5dfSL2yHFzRiyzH_RXUKk7x0/view?usp=sharing)

Kasneje so se o primeru razpisali še v Planinskem vestniku:

- Planinski vestnik: [Bližnjica na rob smrti - v opomin vsem, ki hodijo v hribe, da to delajo vsestransko pripravljeni](https://drive.google.com/file/d/0B6xtsnkC7OXuMjdiZjJiMWMtOTk3MC00YzY3LTg2MzMtN2ExOTZlMjlhYWFj/view?usp=sharing&resourcekey=0-YzHqgJO_9OMMmORl7wzUwQ).