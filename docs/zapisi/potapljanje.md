---
tags:
  - Potapljanje
---

#Potapljanje

##Začetki
V potapljanje sem se zaljubil že v najstniških letih. Pri 13-ih sem se starši znašel na plaži v Sveti Marini pri Labinu in jih zagledal - potapljače! Ravno so se vračali iz vode in so bili polni vtisov iz potopa. Navdušeni so govorili o tem kaj je kdo videl in kako je bilo. Takrat sem začutil, da si to želim. Počakati sem moral še, da sem dopolnil 14 let (takšna je bila takrat spodnja meja za opravljanje začetnega tečaja CMAS P1), nato pa sem se vpisal na prvi možni termin za tečaj. 

##NorikSub
Tečaj sem opravil pri Tomu Vrhovcu v klubu/trgovini NorikSub. Klub je bil v tistem času zelo živahen, sredi tedna so bili sestanki, za vikende pa smo jo mahnili na morje. Večinoma sem se na morje vozil z Matejo in Barbaro. Trije v yugota, tri komplet opreme, kompresor, spalna vreča kos kruha in par paštet.

##DRM Ljubljana
Po krajši srednješolski pavzi sem na faksu spoznal sošolca dvojčka - Jureta in Mareta, oba navdušena potapljača, oba aktivna v klubu DRM. Ni dolgo trajalo, da sem dobil še inventarno številko v DRM-ju. Potapljanje se je sprevrglo v glavni hobi. Poletni, jesenski in spomladanski tabori. Večji del dopusta, vikendi, redni klubski sestanki. Tečaj za CMAS P3. Prehod na uporabo suhe potapljaške obleke večletno sodelovanje na potapljaških tečajih v vlogi vaditelja. Potapljanje v Egiptu (3x), na Tajskem, v Indoneziji.

##Spletni portal
Za klub sem (v sodelovanju z dvojčkoma in še par prijatelji) naredil spletni portal, ki sem ga vzdrževal naslednjih deset let. Portal je bil narejen v Drupalu. Vključeval je funkcionalnosti za forum, fotogalerije, reportaže, oglaševanje ipd. Ni da ni. Za leto 2007 je bil tak portal za garaža band kar napreden dosežek. Opazno je pripomogel k takratni prepoznavnosti kluba in uspešno služil potrebam klubske komunikacije. 

##Podvodna fotografija
Klub DRM Ljubljana je zelo poznan po podvodni fotografij, vsako leto organizira dve podvodni foto-tekmi in državno prvenstvo. Ni dolgo trajalo, da je podvodna fotografija prevzela tudi mene. Začelo se je precej nedolžno. Klubski prijatelj mi je podaril rabljeno ohišje za kompaktni fotoaparat Olympus c-7070wz in ohišje za zunanjo bliskavico. Dokupil sem še fotoaparat, bliskavico, roke, dodatne baterije in nekaj kartic in zabava se je pričela. Foto oprema lično zapakirana v belem Jupol vedru me je spremljala na vseh nadaljnjih potapljaških dogodivščinah. Začel sem se udeleževati tekem v podvodni fotografiji. Najprej bolj za hec, kasneje precej zagnano. Naš klub je v sodelovanju s klubi sosednjih držav (Italija, Hrvaška, Srbija) organiziral mednarodni pokal IUPC (International Underwater Photography Cup). Šlo je za serijo tekem v posameznih državah in skupni seštevek. Dve leti smo se tako redno vozili na tekme in se vmes dodobra spoznali in spoprijateljili s sosedi, navdušenci nad podvodno fotografijo. Na tekmah mi je šlo precej dobro. Tekmoval sem v kategoriji kompaktne fotografije in pogosto posegel po stopničkah. Nabral sem kar zajeten šopek pokalov in medalj. Krono pa sem dosegel ravno z zmago v pokalu IUPC. Ampak po pravici povedano ni šlo za rezultate, pokale, medalje, ti sedaj nabirajo prah nekje na podstrešju. Šlo je za tisti občutek, ki ga doživiš samo na podvodni foto tekmi. Ko več ur sam pod vodno gladino iščeš tiste zmagovalne motive in ko potem s prijatelji, rivali deliš te izkušnje in ko se učiš iz konstruktivnih komentarjev uglednih sodnikov kot so Arne Hodalič, Borut Furlan, Arkadij Popovič in ostale legende. Nepozabno.

##Se še kaj potapljaš?
Klubska romantika se je izpela nekako takrat, ko nas je večina prijateljev na klubu dobila otroke. Prioritete so se premešale, na taborih ni bilo več tako "divje", aktivno sodelovanje na klubu je ob vseh ostalih obveznostih in hobijih postajalo vedno bolj obremenjujoče. Sledila je še potapljaška nesreča v kateri sem si poškodoval ramo. Iz kluba DRM sem se začel počasi umikati. Za slovo sem prejel še torto in častno kartico CMAS P4, za zasluge v preteklih letih. Sedaj se na opremi nabira prah in čaka, da me morje ponovno pokliče. Vmes pridno tauham na vdih, nabiram školjke in predstavljam lepote podvodnega sveta otrokoma.