---
tags:
  - IT
---

# Informacijska tehnologija

Veliko časa namenim raziskovanju informacijske tehnologije. Berem, poslušam, gledam, berem, nato pa poizkusim zadevo postaviti v prakso. Ponavadi si zastavim kakšen namišljen primer/cilj in tehnologijo preizkusim na tako imenovani POC način. Na ta način si najlažje umažem roke. Občasno mi uspe kakšen del tega raziskovanja tudi zapisati. Predvsem zato, da se kasneje lažje spomnim kaj sem počel. Tukaj objavljam nekaj takšnih zapisov. Morda pride še komu prav. 

## Zapisi na temo IT

* [Potrebuješ brezplačno spletno mesto?](spletno-mesto.md)
* [Ferjanove avtomatične čestitke](cestitke.md)
* [Homelab z Docker, Traefik, Portainer, Authentik](homelab.md)
* [Vnaprejšnja avtentikacija z Authentikom in Traefikom](forward-auth.md)
* [Tailscale in Headscale zasebno omrežje](tailscale-in-headscale.md)
* [Kako blokirati ChatGPT](blokada-chatgpt.md)
* [Powershelll skripta za preprečevanje neaktivnosti](no-sleep.md)
* [Si želiš imeti svoj CA](moj-ca.md)
* [Smrekca, razvejana, obrezana, zapakirana](smrekca.md)
* [Testiranje GitHub Actions](github-actions.md)


## Nekaj utrinkov iz zgodovine

Računalniki so mi bi nekako položeni že v zibelko. Oče je bil zaposlen v **ISKRA delta**, kasneje pa je vodil informatiko v **Avtohiši Ljubljana**. Doma je bilo veliko literature na temo informacijske tehnologije in vedno je bil kje kakšen računalnik. Z leti so se seveda namnožile tako knjige kot računalniki. Medtem ko je oče klofal po **IBM PC/AT** sem sam klofal po radirkah svojega prvega - **ZX spectrum**. Na njem sem igral [cegle](https://www.youtube.com/watch?v=f_NOhNB4V-I) in se učil programirati [Logo](https://en.wikipedia.org/wiki/Logo_(programming_language)). Kasneje je v hišo prišel **IBM XT**, prava zverina, uvožen iz tujine, kot se je za tisti čas spodobilo. Imel je dva diska. Glavnega velikosti 20 MB in dodatnega velikosti 40 MB. Slednji pozimi ni dobro deloval, če je bilo v stanovanju bolj hladno. Ko sem se z XT-jem prenehal igrati je bila pred izklopom obvezna komanda `park`, da se je glava umaknila od diska. 

Kasneje je seveda sledila **486-tka**, barvni monitor, windows 3.1, windows NT, windows 95, ... V gimnaziji sem priklopil še modem - **US Robotics 56K**. Dostop do spleta sem dobil preko Arnesa. Šola je od Arnesa dobila omejeno količino računov za dostop zato smo si en račun delili štirje.

Pri pouku računalništva sem bil aktiven do te mere, da me je učiteljica v nekem trenutku povabila, če bi ji bil pripravljen pomagati pri izvedbi računalniških vaj za ostale razrede. Skupaj z razredničarko in ravnateljico smo se dogovorili, da bom občasno manjkal pri ostalih predmetih in pomagal v računalniški učilnici. V zameno so mi uredili status in omogočili uporabo boljšega računalnika v zbornici. Na tistem računalniku je deloval Photoshop precej hitreje kot na domačem.

V tretjem letniku smo se s prijatelji javili, da bomo izdelali šolski letopis (**yearbook**). Takrat sem si od očeta izposodil enega prvih digitalnih fotoaparatov - **Sony Mavica** na 3,5˝ floppy diskete. Z aparatom smo fotografirali vse učence. Pripravo za tisk smo uredili s pomočjo Adobe PageMakerja. 20 uničenih disket kasneje je bil [yearbook](https://books.google.hr/books/about/Yearbook_98_99.html?id=udQZMwEACAAJ&redir_esc=y) dokončno oblikovan in natisnjen.

Ob začetku študija je bil doma že **ADSL dostop**, jaz pa odseljen v sosednjo hišo. S seboj sem preselil mizo, računalnik, [ojačevalec](https://photos.app.goo.gl/vPECgqYsyUzgjQL79) in zvočnike. Računalnik kmalu ni bil več dovolj dober in sem si sestavil novega, iz komponent seveda. Starega sem parkiral v kot in je služil bolj kot ne za strežnik. Spletni strežnik, strežnik za pretočno glasbo, TeamSpeak strežnik, datotečni strežnik ipd. 

Ob študiju sem najprej malce **popravljal računalnike** ter pomagal pri IT zadevah v domači turistični agenciji. Zadnji dve leti študija sem **delal v IT podpori** Službe vlade za Evropske zadeve.

Medtem smo se doma priklopili na optiko pri T-2 in **postavil sem domače omrežje**. Omrežje danes vsebuje šest usmerjevalnikov, nekaj stikal in se razteza preko dveh večstanovanjskih hiš. Klešče za UTP kable so bile nujne, ker se je UTP kablaže po stenah nabralo za pol kilometra.

Za domačo turistično agencijo sem postavil spletno mesto. Najprej v Adobe DreamWeaver-ju, nato v **Drupalu**. Drupal mi je prirasel k srcu in kasneje sem v Drupalu **izdelal ter prodal več spletnih mest**. Funkcionalno najnaprednejše spletno mesto je bil **portal DRM Ljubljana**. Vključeval je funkcionalnosti za forum, foto-galerije, reportaže, oglaševanje ipd. in je uspešno pripomogel klubski komunikaciji za naslednjih 10 let. 

Študiral sem na **Ekonomski fakulteti, poslovno informacijska smer** in študij zaključil z diplomskim delom - [Hitra stran, izdelava in trženje preprostih spletnih strani](https://repozitorij.uni-lj.si/IzpisGradiva.php?id=11991&lang=slv). Po študiju sem se zaposlil na Ministrstvu za javno upravo v Direktoratu za informatiko, kjer sem deloval v tehnološkem otoku LAMP. S sodelavcema smo pokrivali tri področja/storitve: **Strežniška Virtualizacija** (IaaS), **LAMP gostovanje** (PaaS) ter **TYPO3 gostovanje** Enotnih spletnih strani organov državne uprave (SaaS).

Obstoječe znanje s področja izdelave in upravljanja spletnih mest ter upravljanja Windows okolja sem nadgradil z znanji s področja sistemske administracije Linux okolja (RedHat tečaji) ter znanji **upravljanja okolij za strežniško virtualizacijo** (Oracle VM, RHEV). Kasneje sem se posvetil še učenju dela z **Docker** vsebniki in orkestratorjem **Docker Swarm**. 

Ker smo bili oz. smo neprestano tarča za nepridiprave sem znanje sproti nadgrajeval tudi na področju informacijske varnosti. Pridobil sem certifikat za notranjega presojevalca po ISO/IEC 27001, ki ga redno vzdržujem. Pridobil sem izkušnje z IDS/IPS, WAF, SIEM, SAST, DAST, ... 

Občasno sodelujem tudi v projektih. Vseh tukaj ne bom našteval, lahko pa omenim enega, ki mi je blizu. V projektu prenove in optimizacije spletnih mest državne uprave nam je uspelo postaviti današnji portal [GOV.SI](https://www.gov.si/) in vanj konsolidirati večjo količino spletnih mest (Spletno mesto vlade, spletna mesta ministrstev, organov v sestavi, vladnih služb, upravnih enot, diplomatsko konzularnih predstavništev, ...). Ob prenovi se je menjal CMS in URL struktura, zato je bilo potrebno poskrbeti za veliko količino preusmeritev. Tekom projekta smo vzpostavili tudi [Enotne standarde spletnih mest državne uprave](https://nio.gov.si/products/enotni%2Bstandardi%2Bspletnih%2Bmest%2Bdrzavne%2Buprave). Na temo enotnih standardov spletnih mest občasno tudi sodelujem pri izvedbi usposabljanj v okviru Upravne akademije.

Tako, toliko ma hitro. Omeniti mi je uspelo delček izkušenj in tehnologij s katerimi sem se srečal. Le teh je seveda še veliko veliko več. Edina stalnica v IT svetu so nenehne spremembe, zato je ključno ostati radoveden in vedoželjen.